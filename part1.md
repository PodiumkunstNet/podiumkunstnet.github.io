# Deel 1: Standaarden, Linked Data en aansluiting op Podiumkunst.net

Dit deel geeft een overzicht van hoe de infrastructuur van Podiumkunst.net werkt, en wat je nodig hebt om aan te sluiten en jouw collectie beter zichtbaar te maken.

## Standaarden voor het beschrijven van collecties
Door digitale collecties op dezelfde manier te beschrijven, zijn ze gemakkelijker met elkaar te verbinden. Podiumkunst.net gebruikt hiervoor de internationale standaarden schema.org en RDA (Resource Description and Access). Omdat de RDA veel breder is dan alleen de podiumkunsten, heeft Podiumkunst.net een selectie en invulling gemaakt die specifiek is voor de sector. Deze staat in een zogenaamd RDA-applicatieprofiel.

## Linked Open Data
Podiumkunst.net maakt gebruik van Linked Open Data: gegevens die op een gestandaardiseerde manier met elkaar verbonden zijn en beschikbaar zijn voor hergebruik. Dit vergroot de zichtbaarheid en samenhang van collecties op het web.

## Verantwoordelijkheid bij de bron
Podiumkunst.net ondersteunt organisaties bij het publiceren van hun gegevens, maar de verantwoordelijkheid blijft altijd bij de collectiebeheerder. Deze blijft eigenaar van de metadata, zorgt dat deze actueel en beschikbaar blijft, en bepaalt wat er gedeeld wordt.

## Collectiebeheersysteem
Veel organisaties gebruiken een collectiebeheersysteem om hun collectie te beheren. Voorbeelden zijn Axiell, Mais Flexis, Omeka S en PodiumArchief. Podiumkunst.net biedt ondersteuning om vanuit zulke systemen aan te sluiten, bijvoorbeeld via exports, koppelingen of 'vertaalscripts'.

Podiumkunst.net werkt bovendien samen met leveranciers en ontwikkelaars van de collectiebeheersystemen, en met het Netwerk Digitaal Erfgoed om Linked Data en het gebruik van terminologiebronnen uit het Termennetwerk al direct in het systeem beschikbaar te maken. 

## Aansluiten op Podiumkunst.net: drie vertrekpunten
Het vertrekpunt voor aansluiting op Podiumkunst.net is de manier waarop de collectie nu gestructureerd, beschreven en gepubliceerd is. Voor elke situatie zijn er voorzieningen beschikbaar die gebruikmaken van het RDA applicatieprofiel. Er zijn grofweg drie vertrekpunten: 

### Je hebt nog geen digitale objecten of metadata
Er zijn verschillende routes, zo kun je starten met het digitaliseren van de collectie. Daarna kun je de objecten beschrijven in een spreadsheet op basis van de Podiumkunst.net standaarden of in een collectiebeheersysteem. Je kunt ook starten met het beschrijven van de analoge objecten zodat er een digitale basis ontstaat om (later) gedigitaliseerde objecten aan toe te voegen.

### Je hebt gestructureerde metadata, maar nog geen Linked Data in RDA of schema.org
Je kunt aansluiten door je data te exporteren of een koppeling te maken. Podiumkunst.net kan helpen bij het omzetten van de gegevens naar Linked Data en geeft suggesties voor verrijking met termen uit het [Termennetwerk](https://termennetwerk.netwerkdigitaalerfgoed.nl/). Heb je al wel Linked Data, maar nog in RDA of schema.org? Ook dan kun je aansluiten. Podiumkunst.net ondersteunt bij de vertaling naar het juiste formaat.

### Je hebt Linked Data in RDA of schema.org
Als je al gestructureerde metadata hebt in Linked Data in RDA of schema.org, dan kun je deze gegevens laten toevoegen aan het netwerk van Podiumkunst.net. De aansluiting op Podiumkunst.net verloopt via registratie van de dataset in het [Datasetregister](https://datasetregister.netwerkdigitaalerfgoed.nl/).

## Aangesloten, en dan?
Ontwikkelaars van websites en apps kunnen via een API-koppeling gebruikmaken van een centrale toegang tot de verbonden collecties en zo een eigen publiekstoepassing maken. Collecties die gepubliceerd zijn als Linked Data, geregistreerd zijn bij het Datasetregister én de Podiumkunst.net knowledge graph zijn bereikbaar via deze centrale toegang.

In 2024/2025 liet Podiumkunst.net zo’n publiekstoepassing maken. Het uitgangspunt is dat liefhebbers van de podiumkunsten voor en na hun bezoek aan bijvoorbeeld een voorstelling interesse hebben in achtergrondinformatie bij die voorstelling en de makers. De gemaakte publiekstoepassing, een [widget](https://widget.podiumkunst.net/), is een interactief element dat organisaties kunnen toevoegen aan hun website. De widget haalt achtergrondinformatie op via de centrale toegang tot de verbonden collecties. 

[In deel 2 lees je over de technische voorzieningen](part2.md)
