# Deel 1: RDA, Linked Data en aansluiting op Podiumkunst.net

Dit deel geeft een overzicht van hoe de infrastructuur van Podiumkunst.net werkt, en wat je nodig hebt om aan te sluiten en jouw collectie beter zichtbaar te maken.

## RDA (Resource Description and Access)
Door digitale collecties op dezelfde manier te beschrijven, zijn ze gemakkelijker met elkaar te verbinden. Podiumkunst.net gebruikt hiervoor de internationale beschrijvingsstandaard RDA (Resource Description and Access).

Omdat de RDA veel breder is dan alleen de podiumkunsten, heeft Podiumkunst.net een selectie en invulling gemaakt die specifiek is voor de sector. Deze staat in het RDA-applicatieprofiel.

## Linked Open Data
Podiumkunst.net maakt gebruik van Linked Open Data: gegevens die op een gestandaardiseerde manier met elkaar verbonden zijn en beschikbaar zijn voor hergebruik. Dit vergroot de zichtbaarheid en samenhang van collecties op het web.

## Verantwoordelijkheid bij de bron
Podiumkunst.net ondersteunt organisaties bij het publiceren van hun gegevens, maar de verantwoordelijkheid blijft altijd bij de collectiebeheerder. Deze blijft eigenaar van de metadata, zorgt dat deze actueel en beschikbaar blijft, en bepaalt wat er gedeeld wordt.

## Collectiebeheersysteem
Veel organisaties gebruiken een collectiebeheersysteem om hun collectie te beheren. Podiumkunst.net biedt ondersteuning om vanuit zulke systemen aan te sluiten, bijvoorbeeld via exports of koppelingen.

Podiumkunst.net werkt bovendien samen met leveranciers en ontwikkelaars van de collectiebeheersystemen, en het NDE om Linked Data (in RDA) en het gebruik van terminologiebronnen al direct in het systeem beschikbaar te maken. 

## Aansluiten op Podiumkunst.net: drie situaties
Het vertrekpunt voor aansluiting op Podiumkunst.net is de manier waarop de collectie nu is gestructureerd, beschreven en gepubliceerd. Voor elke situatie zijn er voorzieningen beschikbaar die gebruikmaken van het RDA applicatieprofiel.

### Je hebt nog geen digitale objecten of metadata
Start met het digitaliseren van de collectie. Daarna kun je de objecten beschrijven in een spreadsheet op basis van het RDA applicatieprofiel.

### Je hebt gestructureerde metadata, maar nog geen Linked Data in RDA
Je kunt aansluiten door je data te exporteren of een koppeling te maken met het platform. Podiumkunst.net helpt bij het omzetten van de gegevens naar RDA en geeft suggesties voor verrijking met termen uit het [Termennetwerk](https://termennetwerk.netwerkdigitaalerfgoed.nl/).
Heb je al Linked Data, maar nog niet in RDA? Ook dan kun je aansluiten. Podiumkunst.net ondersteunt bij de vertaling naar het juiste formaat.

### Je hebt Linked Data in RDA
Als je al gestructureerde metadata hebt in Linked Data in RDA, dan kun je deze gegevens direct publiceren. De aansluiting op Podiumkunst.net verloopt via registratie van de dataset in het [Datasetregister](https://datasetregister.netwerkdigitaalerfgoed.nl/).

## Aangesloten, en dan?
Ontwikkelaars van websites en apps kunnen via een API-koppeling gebruikmaken van een centrale toegang tot de verbonden collecties en zo een eigen publiekstoepassing maken. Collecties die gepubliceerd zijn als Linked Data, geregistreerd zijn bij het Datasetregister én de Podiumkunst.net knowledge graph zijn bereikbaar via deze centrale toegang.

In 2024 liet Podiumkunst.net zo’n publiekstoepassing maken. Het uitgangspunt is dat liefhebbers van de podiumkunsten voor en na hun bezoek aan bijvoorbeeld een voorstelling interesse hebben in achtergrondinformatie bij die voorstelling en de makers. De gemaakte publiekstoepassing, een [widget](https://widget.podiumkunst.net/), is een interactief element dat organisaties kunnen toevoegen aan hun website. De widget haalt achtergrondinformatie op via de centrale toegang tot de verbonden collecties. 

[In deel 2 lees je over de technische voorzieningen](part2)
